Gyakorló elemző kérdések 
 

Közvetlen demokrácia. Választási alapelvek. Választási rendszerek. 
 
 
1. Tegyük fel, hogy az Országgyűlés hatályon kívül helyezi az országgyűlési képviselők 
választásáról szóló 2011. évi CCIII. törvény 4. § (4) bekezdését, amely szerint:  
 
„Az egyéni választókerület választásra jogosultjainak száma az egyéni választókerületek 
választásra jogosultjainak országos számtani átlagától tizenöt százaléknál nagyobb mértékben 
- a földrajzi, nemzetiségi, történelmi, vallási és egyéb helyi sajátosságokat, valamint a 
népességmozgást is figyelembe véve - kizárólag a (2) bekezdés a) és b) pontjában foglaltak 
érvényesülése érdekében térhet el.” 
 
Megteheti-e ezt az Országgyűlés? Értékelje, hogy milyen hatással lenne a választási 
rendszerre, megfelelne-e a választási alapelveknek, alkotmányos követelményeknek! 
 
 
2. Tegyük fel, hogy az Országgyűlés hatályon kívül helyezi az országgyűlési képviselők 
választásáról szóló 2011. évi CCIII. törvény 14. § (1) bekezdését, amely szerint: 
 
„Nem szerezhet mandátumot az a pártlista, amely a pártlistákra és a nemzetiségi listákra 
leadott összes érvényes szavazat legalább öt százalékát nem érte el.” 
 
Megteheti-e ezt az Országgyűlés? Értékelje, hogy milyen hatással lenne a választási 
rendszerre, illeszkedne-e a választással kapcsolatos alkotmányos követelményekhez! 
 
 
3. Elemezze, hogy lehet-e országos népszavazást tartani az alábbi kérdésben! Válaszát a 
figyelembe vett, népszavazásra vonatkozó követelmény funkciójára figyelemmel is 
indokolja! 
 
„Egyetért-e Ön azzal, hogy az Országgyűlés emelje a kétszeresére a gyermeküket egyedül 
nevelő szülőknek járó családi adókedvezmény összegét?” 
 
 
4. Elemezze, hogy lehet-e országos népszavazást tartani az alábbi kérdésben! Válaszát a 
figyelembe vett, népszavazásra vonatkozó követelmény funkciójára figyelemmel is 
indokolja! 
 
„Egyetért-e Ön azzal, hogy kizárólag azokat az Országgyűlés által elfogadott sarkalatos 
törvényeket lehessen kihirdetni, amelyeket az Alaptörvény 8. cikk (1) bekezdése alapján 
elrendelt érvényes és eredményes országos népszavazáson megerősítettek?”