1. Alex Buenos Airesben született 2007-ben, tehetséges labdarúgó, leigazolását már a FC Barcelona 
fontolgatja. Alex édesapja, Martin 10 évesen a szüleivel disszidált Magyarországról 1982-ben, ezért 
büntetésből mindhármukat még abban az évben a magyar állampolgárságuktól megfosztották. Alex 
édesanyja révén argentin állampolgár, szüksége lenne rá a magyar válogatottnak, ő is szívesen lenne 
magyar állampolgár, de egy percet sem járt Magyarországon, nem beszél magyarul. 
Elemezze a magyar állampolgárságról szóló 1993. évi LV. törvény (Áptv.) irányadó rendelkezéseire 
figyelemmel, azok hivatkozásával azt, hogy hogyan juthat a legegyszerűbb módon magyar 
állampolgársághoz Alex. Válaszát az alkalmazott Áptv. szabályai mögött álló állampolgársági 
alapelvek felhívásával és tartalmuk rövid kifejtése mellett indokolja! 
 
2. Értékelje a választójogosultságra vonatkozó alkotmányos követelmények, illetve a választójogi 
alapelvek érvényesülése szempontjából az Alaptörvény alábbi fiktív módosítását! 
XXIII. cikk (6) Nem rendelkezik választójoggal az, akit bűncselekmény elkövetése vagy belátási 
képességének korlátozottsága miatt a bíróság, illetve a közbiztonságot vagy nemzetbiztonságot 
súlyosan sértő, veszélyeztető tevékenysége miatt a belügyminiszter a választójogból kizárt. 
 
3. Valentin 2012-ben hontalanként érkezett Magyarországra Moldovából, menekültként ismerték el, 
Debrecenbe költözött. Egy kihagyhatatlan munkalehetőség miatt pedig minél előbb, várakozási idő 
nélkül szerette volna megszerezni a magyar állampolgárságot, ezért egy hamisított születési 
anyakönyvet mutatott be arról, hogy az anyai nagyanyja magyar állampolgár volt. Így 2015-ben 
kedvezményes honosítással állampolgárságot szerzett. 2025-ben egy rendőrségi nyomozás buktatta 
le azt a magyar-moldáv bűnszervezetet, amely a hamisított anyakönyveket állította ki, gyorsan 
kiderült az is, hogy Valentin is az ügyfelek közt volt, ezért ellene is büntetőeljárás indult. 
Elemezze, hogy a magyar állampolgárságról szóló 1993. évi LV. törvény (Áptv.) irányadó 
rendelkezéseire figyelemmel, azok hivatkozásával azt, hogy megszűnhet-e és ha igen, akkor hogyan 
Valentin magyar állampolgársága. Válaszát az Áptv. szabályai mögött álló állampolgársági alapelv, 
alkotmányos követelmények felhívásával és tartalmának rövid kifejtése mellett indokolja! 
 
4. Értékelje, hogy összhangban van-e az Alaptörvényben rögzített formai és tartalmi 
követelményekkel, alkotmányosan megengedhető-e az országgyűlési képviselők választásáról szóló 
2011. évi CCIII. törvény alábbi fiktív módosítása! 
2. § (3) Az országgyűlési képviselők választásán nem választható, aki jogerős ítélet alapján 
szabadságvesztés büntetését vagy büntetőeljárásban elrendelt intézeti kényszergyógykezelését tölti, 
illetve, ha igazolja, hogy a választást megelőző hónapban nincsen fennálló adótartozása. 
 
5. Aliz magyar állampolgár, 2021-ben egy ígéretes munkalehetőség okán Stockholmba költözött. 2023-
ban kérelmezte a svéd állampolgárságot, lemondott a magyar állampolgárságáról, amely 2024-ben 
meg is szűnt. Aliz a svéd állampolgárságot azonban nem szerezte meg, mivel a svéd bíróság garázda 
viselkedés miatt pénzbüntetéssel sújtotta 2024 végén. A mélységesen csalódott Aliz ezért 
visszaköltözött Szegedre, és újra minél gyorsabban magyar állampolgárságot szeretne szerezni. 
Elemezze, hogy a magyar állampolgárságról szóló 1993. évi LV. törvény (Áptv.) irányadó 
rendelkezéseire figyelemmel, azok hivatkozásával azt, hogy hogyan juthat a legegyszerűbb módon 
magyar állampolgársághoz Aliz. Válaszát az alkalmazott Áptv. szabályai mögött álló állampolgársági 
alapelv felhívásával és tartalmának rövid kifejtése mellett indokolja! 
 



6. Értékelje, hogy mely választójogi részjogosítványára vonatkozik a szabályozás, illetve 
összhangban van-e az Alaptörvényben rögzített követelményekkel, alkotmányosan megengedhető-
e a helyi önkormányzati képviselők és polgármesterek választásáról szóló 2010. évi L. törvény (Övjt.) 
alábbi fiktív kiegészítése! 
1. § (5) A helyi önkormányzati képviselők és polgármesterek választásán nem lehet választó az a 
menekült, akit a lakóhelyén az önkormányzat lakókörnyezet rendezettségének hiánya miatt korábban 
a szociális támogatásokból kizárt.